8 Ocak 2026 PERŞEMBE
8 Ocak 2026 PERŞEMBE
Resmî Gazete
Sayı : 33131
YÖNETMELİK
Türkiye Şeker Fabrikaları Anonim Şirketinden:
TÜRKİYE ŞEKER
    FABRİKALARI ANONİM ŞİRKETİ
MAL VE HİZMET ALIMI YÖNETMELİĞİ
BİRİNCİ BÖLÜM
Başlangıç Hükümleri
Amaç ve
    kapsam
MADDE 1-
(1) Bu Yönetmeliğin amacı, Türkiye Şeker
    Fabrikaları Anonim Şirketi merkez ve taşra teşkilatının, serbest rekabet
    ilkeleri göz önünde tutularak bu Yönetmelik kapsamındaki mal ve hizmet
    ihtiyaçlarının en iyi kalitede, en doğru zaman ve en uygun şartlarla ekonomik
    gereklere uyularak yurt içi ve yurt dışından satın alınmasını sağlayacak
    usul ve esasları belirlemektir.
(2) Bu Yönetmelik, Türkiye Şeker Fabrikaları Anonim
    Şirketi merkez ve taşra teşkilatının her türlü kaynaktan karşılanan ve
    4/1/2002 tarihli ve 4734 sayılı Kamu İhale Kanununun 3 üncü maddesinin
    birinci fıkrası ve geçici 4 üncü maddesi kapsamında Kamu İhale Kurumu
    tarafından belirlenen mal ve hizmet alımlarını kapsar.
Dayanak
MADDE 2-
(1) Bu Yönetmelik, 4734 sayılı Kanunun 3 üncü
    maddesinin birinci fıkrasının (g) bendi ve geçici 4 üncü maddesine
    dayanılarak hazırlanmıştır.
Tanımlar
MADDE 3-
(1) 4734 sayılı Kanunda ve 5/1/2002 tarihli ve 4735
    sayılı Kamu İhale Sözleşmeleri Kanununda yer alan tanımlara ilave olarak bu
    Yönetmelikte geçen;
a) Bağlı ortaklık: Sermayesinin yüzde ellisinden
    fazlası Türkiye Şeker Fabrikaları Anonim Şirketine ait olan anonim şirket
    statüsündeki kuruluşları,
b) EKAP: Elektronik Kamu Alımları Platformunu,
c) İdare: Türkiye Şeker Fabrikaları Anonim
    Şirketinin ihaleyi yapan merkez veya taşra teşkilatını,
ç) İhale yetkilisi: Türkiye Şeker Fabrikaları
    Anonim Şirketi Yönetim Kurulunca belirlenen, idarenin ihale ve harcama
    yapma yetki ve sorumluluğuna sahip kişi ve kurulları ile usulüne uygun
    olarak yetki devri yapılan görevlilerini,
d) Merkez teşkilatı: Türkiye Şeker Fabrikaları
    Anonim Şirketi Genel Müdürlüğüne bağlı birimleri,
ifade eder.
Temel
    ilkeler
MADDE 4-
(1) İdare, bu Yönetmeliğe göre yapılacak ihalelerde
    saydamlığı, rekabeti, eşit muameleyi, güvenirliği, gizliliği, kamuoyu
    denetimini, ihtiyaçların uygun şartlarla ve zamanında karşılanmasını ve
    kaynakların verimli kullanılmasını sağlamakla sorumludur.
(2) Aralarında kabul edilebilir doğal bir bağlantı
    olmadığı sürece mal alımı ve hizmet alımı işleri bir arada ihale edilemez.
(3) Parasal limitlerin altında kalmak amacıyla
    iktisadi ve teknik bakımdan bütünlük arz eden mal ve hizmet alımları
    kısımlara bölünemez.
(4) Ödeneği bulunmayan hiçbir iş için ihaleye
    çıkılamaz.
(5) Bu Yönetmeliğe göre yapılacak ihalelerde açık
    ihale usulü temel usuldür. Diğer ihale usulleri bu Yönetmelikte belirtilen
    özel hallerde kullanılabilir.
İKİNCİ BÖLÜM
İhale Komisyonları, Kuruluşu ve Çalışma Esasları
İhale
    komisyonları
MADDE 5-
(1) İhale yetkilisi, biri başkan olmak üzere,
    ikisinin ihale konusu işle ilgili personel olması şartıyla ilgili idare
    personelinden en az dört kişinin ve muhasebe veya malî işlerden sorumlu bir
    personelin katılımıyla kurulacak en az beş ve tek sayıda kişiden oluşan
    ihale komisyonunu, yedek üyeler de dâhil olmak üzere görevlendirir.
(2) İhale komisyonu için yeterli sayı veya
    nitelikte personel bulunmaması halinde merkezden, merkezin belirleyeceği
    taşra teşkilatından veya diğer kamu kurumlarından komisyona üye alınabilir.
(3) İhale komisyonu eksiksiz olarak toplanır.
    Komisyon kararları çoğunlukla alınır. Kararlarda çekimser kalınamaz.
    Komisyon başkanı ve üyeleri oy ve kararlarından sorumludur. Karşı oy
    kullanan komisyon üyeleri, gerekçesini komisyon kararına yazmak ve
    imzalamak zorundadır.
(4) İhale komisyonunca alınan kararlar ve
    düzenlenen tutanaklar, komisyon başkan ve üyelerinin adları, soyadları ve
    görev unvanları belirtilerek imzalanır.
Komisyonların
    toplanması
MADDE 6-
(1) Komisyonlar, ilgili birimce hazırlanan bir
    gündemle toplantıya çağrılır. Gündemde toplantının yapılacağı yer, gün ve
    saat ile görüşülecek konular belirtilir.
Yaklaşık
    maliyet
MADDE 7-
(1) Mal veya hizmet alımları ihalesi yapılmadan
    önce idarece, her türlü fiyat araştırması yapılarak katma değer vergisi
    hariç olmak üzere yaklaşık maliyet belirlenir ve dayanaklarıyla birlikte
    bir hesap cetvelinde gösterilir.
(2) Yaklaşık maliyetin hesaplanmasında 4734 sayılı
    Kanun ve ilgili mevzuatta belirlenen yöntemler ve oranlar kullanılır.
(3) Yaklaşık maliyete ihale ilanlarında yer
    verilmez ve yaklaşık maliyet isteklilere veya ihale süreci ile resmî
    ilişkisi olmayan diğer kişilere açıklanmaz.
Onay
    yetkisinin devri
MADDE 8-
(1) Merkezde acilen işe başlanılması gereken
    hallerde veya komisyon kararlarının onaya sunulmasının zaman ve şekil
    bakımından mümkün olmadığı yahut işin yapılmasını zorlaştıran ihalelerde
    veya ihale yetkilisince gerekli görülen durumlarda, ihale yetkisine sahip
    merci bu yetkisini daha alt mercilere devredebilir.
İhale
    dokümanının içeriği ve isteklilere verilmesi
MADDE 9-
(1) İhale dokümanında; idari şartname, sözleşme
    tasarısı ve teknik şartname ile gerekli diğer belge ve bilgiler bulunur.
(2) İhale dokümanı idarede bedelsiz görülebilir.
    Ayrıca istekli olabilecekler tarafından görülebilecek şekilde idarenin
    internet sitesinde erişime açılabilir. Ancak ihaleye katılmak isteyenlerin
    bu dokümanı satın almaları zorunludur. Doküman bedeli, basım maliyeti de
    göz önüne alınarak rekabeti engellemeyecek şekilde idarelerce tespit
    edilir. İdare gerektiğinde ihale dokümanını bedelsiz olarak da verebilir.
İhaleye
    katılamayacak olanlar, ihale dışı bırakılma, yasak fiil ve davranışlar
MADDE 10-
(1) Bu Yönetmeliğe göre yapılacak
    ihalelerde ve bunların sonucunda imzalanacak sözleşmelerin uygulanması
    sırasında; ihale dışı bırakılma, ihalelere katılamayacak olanlar, yasak
    fiil ve davranışlar, sözleşmenin imzalanmasından önce istenecek belgeler,
    sözleşmenin feshi ile ilgili hususlar için uygulanacak her türlü
    yaptırımlarla ilgili olarak 4734 sayılı Kanun, 4735 sayılı Kanun ve ilgili
    mevzuat hükümleri uygulanır.
İdari
    şartname
MADDE 11-
(1) İdare ihaleye ilişkin idari
    şartnameyi hazırlar.
(2) İdari şartnamede aşağıda belirtilen hususlara
    yer verilmesi zorunludur:
a) İhale kayıt numarası.
b) İhale usulü.
c) İşin adı, niteliği, miktarı, hizmetlerde iş
    tanımı, işin yapılacağı ve malın teslim edileceği yer.
ç) İdarenin adı, adresi, telefon ve faks numarası.
d) İhale tarihi ve saati ile tekliflerin nereye
    verileceği.
e) İhalenin yapılacağı adres, ihale komisyonunun
    toplantı yeri.
f) İhale dokümanının görülebileceği ve satın
    alınabileceği yerler.
g) İhale dokümanının kapsamı, öngörülmüş ise
    bedeli.
ğ) Bildirim ve tebligat esasları.
h) Tekliflerin hangi tarihten itibaren kaç gün
    geçerli olacağı.
ı) İsteklilerin ihaleye katılabilmeleri için
    teklifleri kapsamında sunmaları gereken belgeler, yeterliğin değerlendirilmesi
    için istenecek belgeler, bu belgelerin sunuluş şekli, yeterlik
    değerlendirmesinde aranacak kriterler.
i) İstekli tarafından, ihale dokümanının içeriğinin
    dikkatli bir şekilde incelenmesi gerektiği ve teklifin verilmesine ilişkin
    şartların yerine getirilmemesinden kaynaklanan sorumluluğun teklif verene
    ait olduğu, ihale dokümanında öngörülen kriterlere ve şekil kurallarına
    uygun olmayan tekliflerin değerlendirmeye alınmayacağı.
j) İhale karara bağlandıktan sonra veya komisyon
    tarafından talep edilmediği halde ihale saatinden sonra yapılacak indirim
    taleplerinin kabul edilmeyeceği.
k) Geçici teminatın şekli, miktar ve oranı,
    geçerlilik süresi, teminat olarak kabul edilebilecek değerlere ilişkin
    hususlar.
l) Kesinleşen ihale kararının bildirilmesi, üzerine
    ihale yapılan isteklinin sözleşme imzalamaya davet edilmesi ve üzerine
    ihale yapılan isteklinin sözleşme imzalaması için öngörülen süreler,
    isteklinin üzerine ihale yapıldığı halde istekliden kaynaklanan sebeplerle
    sözleşme imzalanamaması halinde ekonomik açıdan en avantajlı ikinci teklif
    fiyatının ihale yetkilisince uygun görülmesi kaydıyla bu teklif sahibi
    istekliyle sözleşme imzalanabileceği.
m) Tekliflerin dili.
n) İhaleye katılamayacak olanlar, ihale dışı
    bırakılma nedenleri, yasak fiil veya davranışlar.
o) Teklif zarflarının taşıması zorunlu olan
    şartları.
ö) Tekliflerin alınması, açılması ve
    değerlendirilmesinde uygulanması gereken ve bu Yönetmelikte belirlenen usul
    ve esaslar.
p) İhalenin yabancı isteklilere de açık olup
    olmadığı.
r) İhale saatinden önce ihalenin iptal edilmesinde
    idarenin serbest olduğu.
s) Ekonomik açıdan en avantajlı teklifin
    belirlenmesine ilişkin hususlar.
ş) Sözleşmenin uygulanması sırasında fiyat farkı
    ödenip ödenmeyeceği, ödenecekse fiyat farkının 4735 sayılı Kanuna
    dayanılarak hazırlanan fiyat farkı esaslarına göre hesaplanacağı.
t) Kısmi teklif kabul edilip edilmeyeceği.
u) Mal alımı ihalelerinde alternatif teklifin kabul
    edilip edilmeyeceği.
ü) İhalenin bu Yönetmeliğin esaslarına göre
    yapıldığı, ceza ve yasaklama ile ilgili hükümler hariç 4734 sayılı Kanuna
    ve 4735 sayılı Kanuna tabi olmadığı, idarenin ihaleyi yapıp yapmamakta veya
    kısmen yapmakta serbest olduğu.
v) Kesinleşen ihale kararının bildirilmesine
    ilişkin hususlar.
y) Sözleşme yapılmasında isteklinin görev ve
    sorumluluğu.
z) İşin ve ihalenin niteliğine göre idarece gerekli
    görülen diğer hususlar.
(3) Yurt dışı alım şartnamelerinde, uluslararası
    kural ve esaslar da göz önünde bulundurulur.
Teknik
    şartname
MADDE 12-
(1) Alınacak mal veya hizmetin
    teknik kriterleri ve özellikleri, ihale dokümanının bir parçası olan teknik
    şartnamede düzenlenir. Teknik kriterlerin ve özelliklerin, verimliliği ve
    fonksiyonelliği sağlamaya yönelik olması, rekabeti engelleyici hususlar içermemesi
    ve fırsat eşitliğini sağlaması zorunludur.
(2) Teknik şartnamede, varsa ulusal standartlara ve
    dengi uluslararası standartlara uygunluğu sağlamaya yönelik düzenleme
    yapılabilir. Ancak ulusal standardın bulunmaması durumunda sadece
    uluslararası standart esas alınarak düzenleme yapılabilir.
(3) Teknik şartnamede, belli bir marka, model,
    patent, menşei, kaynak veya ürün belirtilemez ve belirli bir marka veya
    modele yönelik özellik ve tanımlamalara yer verilemez. Ancak teknik veya
    sözleşmeden doğan zorunluluklar nedeni ile yapılacak alımlar ile belli bir
    markaya ait makine, araç veya cihaza yedek olarak alınacak parçaların
    alımları bu kuralın dışındadır. Ulusal ve/veya uluslararası teknik
    standartların bulunmadığı veya teknik özelliklerin belirlenmesinin mümkün
    olmadığı hallerde “veya dengi” ibaresine yer verilmek şartıyla marka veya
    model belirtilebilir.
(4) Teknik şartnamede alımın özelliğine göre
    idarece belirlenecek diğer hususlar belirtilir.
(5) Teknik şartnamenin idare tarafından
    hazırlanması esastır. Ancak alınacak malın özelliğinin gerektirdiği
    hallerde ihale yetkilisi tarafından onaylanması kaydıyla teknik şartname
    danışmanlık hizmet sunucularına hazırlattırılabilir.
Sözleşme
MADDE 13-
(1) İdare tarafından sözleşme
    tasarısı hazırlanarak ihale dokümanına eklenir.
(2) Sözleşmeler, ihaleyi yapan idare ile yüklenici
    tarafından imzalanır.
(3) Sözleşme tasarısında aşağıda belirtilen
    hususlara yer verilmesi zorunludur:
a) Sözleşmenin tarafları.
b) Yüklenici ile ilgili bilgiler.
c) Sözleşme konusu işin tanımı.
ç) Sözleşmenin türü ve bedeli.
d) Sözleşme bedeline dâhil giderler.
e) Sözleşmenin ekleri.
f) Sözleşmenin süresi.
g) Malın/işin teslim edilme yeri, süresi, teslim
    programı.
ğ) Teslim programında değişiklik yapılması.
h) Kesin teminata, ek kesin teminata ilişkin
    hükümler.
ı) Ödeme yeri ve şartlarına ilişkin hükümler.
i) Fiyat farkı ödenip ödenmeyeceği, ödenecekse
    fiyat farkının 4735 sayılı Kanuna dayanılarak hazırlanan fiyat farkı
    esaslarına göre hesaplanacağı.
j) İdarenin yükümlülükleri.
k) Yüklenicinin yükümlülükleri.
l) Garanti, bakım ve onarım ile ilgili hükümler.
m) Sözleşmede değişiklik yapılması ile ilgili
    hükümler.
n) İş artışı ve iş eksilişi yapılmasına ilişkin
    hükümler.
o) Süre uzatımı verilebilecek haller ve şartları.
ö) Denetim muayene ve kabul işlemleri ile ilgili
    hükümler.
p) Gecikme halinde uygulanacak cezalar ve
    sözleşmenin feshi ile ilgili hükümler.
r) İdarenin sözleşmeyi feshetmesi, sözleşmenin
    feshi durumunda ihale konusu işin yüklenici nam ve hesabına üçüncü kişi
    veya kişilere (başka istekli veya isteklilere) yaptırılacağı, doğacak fiyat
    farkı ile her türlü zarar ve ziyan faizleri ile birlikte yükleniciden talep
    ve tahsil edileceği.
s) Yüklenici tarafından sözleşmenin ifasının kısmen
    yerine getirilemediği, sözleşmenin feshi halinde yüklenici tarafından ifa
    edilemeyen kısmın ve kalan iş miktarının tamamının işin niteliği gereği,
    gereken sürede başka yüklenici veya yüklenicilerce temin edilmesinin mümkün
    görülmediği, bu sebeple yüklenicinin sözleşmenin kısmen ifasına devam
    etmesi kaydıyla ifa edilemeyen kısmın başka yüklenici veya yüklenicilerce
    ifasında yarar bulunduğunun belirlendiği durumlarda, sözleşmenin feshine
    gidilmeyerek taahhüdün yapılmayan kısmı yüklenici nam ve hesabına üçüncü
    kişi veya kişilere (başka istekli veya isteklilere) yaptırılabileceği ve
    doğacak fiyat farkı ile her türlü zarar ve ziyan faizleriyle birlikte
    yükleniciden talep ve tahsil edileceği, gerek fesih hallerinde ve gerekse
    feshe gidilmeden, yüklenici nam ve hesabına yapılacak ihalelerde açık ihale
    veya pazarlık usullerinden hangi ihale usulünün uygulanacağını tespite
    idarenin yetkili olacağı.
ş) Mücbir sebeplere ilişkin hükümler.
t) Muayene ve kabulden sonraki hata ve ayıplar ile
    ilgili sorumluluğa ilişkin hükümler.
u) Yüklenicinin ceza sorumluluğuna ilişkin
    hükümler.
ü) Sözleşmenin imzalanmasına ilişkin hükümler.
v) Sözleşme konusu mal veya hizmet alımının ceza ve
    yasaklama ile ilgili hükümler hariç 4734 sayılı Kanun ve 4735 sayılı Kanuna
    tabi olmadığı.
(4) Üçüncü fıkrada yer alan hususlar dışında işin
    ve ihalenin niteliğine göre idarece gerekli görülen konulara da sözleşme
    tasarısında yer verilir.
Yeterliğin
    belirlenmesinde uyulacak ilkeler ve istenebilecek belgeler
MADDE 14-
(1) Ekonomik ve mali yeterlik ile
    mesleki ve teknik yeterliğin saptanması amacıyla öngörülecek değerlendirme
    kriterleri ve istenecek belgeler, rekabeti engelleyecek şekilde
    belirlenemez.
(2) Yeterlik değerlendirmesi için istenecek
    belgelerin ve yeterlik değerlendirmesinde aranılacak kriterlerin, idari
    şartnamede belirtilmesi zorunludur.
(3) Yeterliğin belirlenmesine yönelik olarak,
    ihalenin yaklaşık maliyet tutarına, ihale usulüne, ihale konusu mal veya
    hizmetin türüne bakılmaksızın 4734 sayılı Kanun ve ilgili mevzuatta
    ekonomik ve mali yeterlik ile mesleki ve teknik yeterliğin
    değerlendirilmesinde kullanılmak üzere tanımlanmış olan tüm belgeler ile
    bunlara ek olarak idarece gerekli görülebilecek her türlü belge
    istenebilir. 4734 sayılı Kanun ve ilgili mevzuatta tanımlanmış olan
    belgelerin istenmesi halinde bu belgelerin değerlendirilmesinde ve
    düzenlenme koşullarında 4734 sayılı Kanun esasları uygulanır.
(4) İdare tarafından alımın özelliği göz önünde
    bulundurularak isteklinin alım konusu mal veya hizmeti teklif etmeye
    yetkisinin bulunup bulunmadığı, ihaleye katılımda yeterlik kriteri olarak
    düzenlenebilir.
(5) Alım konusu malın piyasaya arzı veya hizmetin
    sunulabilmesi için zorunlu olan izin veya benzeri belgeler, ihaleye
    katılımda yeterlik belgesi olarak istenebilir.
(6) Kısmi teklif verilmesine imkân tanınan ihalede
    isteklinin yeterlik değerlendirmesi teklif verilen her bir kısım için ayrı
    ayrı yapılır.
(7) İdari şartnamede ihaleye katılımda yeterlik
    kriteri olarak belirlenmeyen ancak sözleşmenin yürütülmesi aşamasında işin
    yerine getirilmesi için gerekli olduğu öngörülen mesleki ve teknik
    yükümlülüklere yönelik düzenlemeler teknik şartnamede ve/veya sözleşme
    tasarısında yer alır. Yüklenici tarafından bu yükümlülüklere ilişkin olarak
    muayene ve kabul komisyonuna sunulması gereken belgelerin açıkça
    düzenlenmesi zorunludur.
Belgelerin
    sunuluş şekli
MADDE 15-
(1) Bu Yönetmeliğin uygulanmasında
    isteklilerce belgelerin aslı veya aslına uygunluğu noterce onaylanmış
    örnekleri idareye sunulur. Bu kapsamda sunulan fatura örnekleri de asıl
    olarak kabul edilir. İstekliler, istenen belgelerin aslı yerine ihale
    tarihinden önce idare tarafından “aslı idarece görülmüştür” veya bu anlama
    gelecek şerh düşülen suretlerini teklifleri kapsamında sunabilirler.
(2) İhaleye katılım ve yeterlik kriterlerine
    ilişkin sunulan belgelerin veya bu belgelerde yer alan bilgilerin EKAP
    üzerinden veya kamu kurum ve kuruluşları ile kamu kurumu niteliğindeki
    meslek kuruluşlarının internet sayfası üzerinden temin edilebilmesi veya bu
    bilgilerin teyidinin yapılabilmesi durumunda, bu belgeler için belgelerin
    sunuluş şekline ilişkin şartlar aranmaz.
İş
    ortaklığı
MADDE 16-
(1) Birden fazla gerçek veya tüzel
    kişi, iş ortaklığı oluşturmak suretiyle ihaleye katılabilir.
(2) İş ortaklığını oluşturanlar, hak ve
    sorumluluklarıyla işin tümünü birlikte yapmak üzere ortaklık yapar.
(3) İş ortaklığı, teklifiyle birlikte pilot ortağın
    da belirlendiği iş ortaklığı beyannamesini vermek zorundadır.
(4) İş ortaklığında en çok hisseye sahip ortak,
    pilot ortak olarak gösterilmek zorundadır. Ancak bütün ortakların hisse
    oranlarının eşit olduğu veya diğer ortaklara göre daha fazla hisse oranına
    sahip ve hisseleri birbirine eşit olan ortakların bulunduğu iş ortaklığında
    ise bu ortaklardan biri pilot ortak olarak belirlenir. Ortakların hisse
    oranları iş ortaklığı beyannamesinde gösterilir.
(5) İş ortaklıklarının ihaleye katılabilmek için
    sunacakları belgelerin belirlenmesinde ve yeterlik kriterlerine ilişkin
    değerlendirmede, 4734 sayılı Kanunda yer alan düzenlemeler esas alınır.
(6) İhalenin iş ortaklığı üzerinde kalması halinde;
    iş ortaklığı tarafından, sözleşmenin imzalanmasından önce noter onaylı
    ortaklık sözleşmesinin idareye verilmesi zorunludur. Bu sözleşmede;
    ortakların hisse oranları ve pilot ortak ile diğer ortakların işin yerine
    getirilmesinde müştereken ve müteselsilen sorumlu olduğu açıkça belirtilir.
İhalenin
    ilanı
MADDE 17-
(1) Uygulanacak ihale usulü ilan
    gerektiriyorsa, ihale ilanı, her türlü işlemi tamamlandıktan sonra Kamu
    İhale Bülteni ile idarenin internet sayfasında yayımlanır.
(2) Gerek görüldüğü takdirde, mahalli gazete,
    ulusal bir gazete, belediye yayın araçları, ilan tahtası ve benzeri gibi
    diğer ilan usullerine başvurulur. Ayrıca ihale konusu işle ilgilendiği
    bilinen kişi ve kuruluşlara da mektupla, e-posta veya diğer yöntemlerle
    duyuru yapılabilir.
(3) Kamu İhale Bülteninde ve idarenin internet
    sayfasında ihale ilanları;
a) Yurt içi mal ve hizmet alım işlerinin ihalesi,
    ihale tarihinden en az yedi gün önce,
b) Yurt dışı mal ve hizmet alım işlerinin ihalesi,
    ihale tarihinden en az on dört gün önce,
yayımlatılır.
(4) Yurt dışı ihalelerde on dört günlük ilan
    süresini, yedi güne kadar kısaltmaya Türkiye Şeker Fabrikaları Anonim
    Şirketi Genel Müdürü yetkilidir.
(5) İlan sürelerinin hesaplanmasında ilanın
    yayımlandığı gün dikkate alınır, ihale günü dikkate alınmaz.
İhale
    ilanlarında bulunması zorunlu hususlar
MADDE 18-
(1) İhale dokümanında bulunmayan
    hususlara ilanlarda yer verilmez.
(2) İhale ilanlarında aşağıdaki hususların
    belirtilmesi zorunludur:
a) İdarenin adı, adresi, telefon ve faks numarası.
b) Uygulanacak ihale usulü, ihalenin adı, niteliği
    ve miktarı.
c) Tekliflerin teslim edileceği yer, son teklif
    verme tarihi ve saati.
ç) İhaleye katılabilme şartları.
d) İstenilen belgeler.
e) Yeterlik değerlendirilmesinde uygulanacak
    kriterler.
f) Mal alımı ihalelerinde teslim yeri ve teslim
    tarihi, hizmet alımı ihalelerinde ise işin yapılacağı yer ve işin süresi.
g) İhale dokümanının nerede görülebileceği ve bedel
    öngörülmüşse hangi bedelle alınacağı.
ğ) İhalenin nerede, hangi tarih ve saatte
    yapılacağı.
h) Teklif edilen bedelin %3’ünden az olmamak üzere,
    istekli tarafından belirlenecek tutarda geçici teminat verileceği.
ı) Tekliflerin geçerlilik süresi.
i) Teklif ve sözleşme türü.
j) İhalenin, ceza ve yasaklama ile ilgili hükümler
    hariç 4734 sayılı Kanun ve 4735 sayılı Kanuna tabi olmadığı.
İlanın
    uygun olmaması, düzeltme ilanı
MADDE 19-
(1) 17 nci ve 18 inci madde
    hükümlerine uygun olmayan ilanlar geçersizdir. Bu ilânlar anılan maddelere
    uygun bir şekilde yenilenmedikçe ihale yapılamaz. Ancak 17 nci ve 18 inci
    maddelerde belirtilen ilanın yapılmaması veya ilan sürelerine uyulmaması
    halleri hariç, yapılan ilanlarda belirtilen madde hükümlerine uygun olmayan
    hatalar bulunması durumunda, ihale tarihinden en az üç gün öncesine kadar
    hatalı hususlar için düzeltme ilanı yapılmak suretiyle ihale
    gerçekleştirilebilir.
İhale
    dokümanında değişiklik yapılması
MADDE 20-
(1) İlan yapıldıktan sonra ihale
    dokümanında değişiklik yapılmaması esastır. Ancak idarece ihale dokümanında
    değişiklik yapılmasının gerekli görülmesi, tekliflerin hazırlanmasını
    etkileyebilecek maddi veya teknik hatalar veya eksikliklerin idarece tespit
    edilmesi ya da idareye yazılı olarak bildirilmesi halinde, zeyilname
    düzenlenmek suretiyle dokümanda değişiklik yapılabilir. Yapılan bu
    değişikliklere ilişkin zeyilname, ihale dokümanına eklenir ve ihale
    tarihinden en az üç gün öncesinde bilgi sahibi olmalarını temin edecek
    şekilde, ihale dokümanı alanların tamamına ve zeyilname düzenlenmeden önce
    teklif vermiş olan isteklilere bildirim ve tebligat esasları çerçevesinde
    bildirilir. Zeyilname düzenlenmeden önce teklif vermiş olan istekliler
    tekliflerini geri çekerek yeniden teklif verebilir. İhale dokümanının
    idarenin internet sayfasında erişime açılmış olması durumunda zeyilname,
    ayrıca internet üzerinde erişime açılan ihale dokümanına eklenir. Ancak
    yapılacak değişikliklerin ya da belirlenen maddi veya teknik hataların veya
    eksikliklerin ilanda da bulunması halinde ise ihale sürecine devam
    edilebilmesi 19 uncu maddeye göre düzeltme ilanı yapılması ile mümkündür.
Yabancı
    ülkelerde yapılacak ilanlar
MADDE 21-
(1) İdarece yabancı ülkelerdeki
    isteklilerin de girmesinde yarar görülen ihaleler ile yurt dışında ilan
    yolu ile yapılacak ihalelerde, yeterli rekabeti sağlamak için yabancı
    ülkelerde de ilan verilebilir. İlk ilanın, ihale tarihinden en az on dört
    gün önce yayınlanmasına dikkat edilir. İlanlar o ülkenin dili ile yapılır.
    Yabancı ülkelerdeki ilanlar merkez teşkilatı tarafından verilir.
Uygulanacak
    ihale usulleri
MADDE 22-
(1) İdarece mal veya hizmet alımı
    işlerinin ihalelerinde aşağıdaki usullerden biri uygulanır:
a) Açık ihale usulü.
b) Pazarlık usulü.
(2) Birinci fıkrada yer alan usullerden hangisinin
    kullanılacağı konusunda ihale yetkilisi karar verir.
(3) Yönetim Kurulunun onay yetkisine giren işlerin
    hangi usul ile ihale edileceği Türkiye Şeker Fabrikaları Anonim Şirketi
    Genel Müdürünün teklifi ile Türkiye Şeker Fabrikaları Anonim Şirketi
    Yönetim Kurulu tarafından belirlenir.
Açık
    ihale usulü
MADDE 23-
(1) Açık ihale usulü, bütün
    isteklilerin teklif verebildiği usuldür. İsteklilerce ihale dokümanına göre
    hazırlanacak teklifler kapalı zarf içerisinde, belirlenen ihale saatine
    kadar idareye teslim edilir.
(2) Açık ihale usulü ile yapılan ihalelerin ilanı zorunludur.
(3) Tekliflerin ihale komisyonunca teslim alınması,
    değerlendirilmesi ve ihalenin sonuçlandırılması, 32 nci maddede
    belirtildiği şekilde yürütülür.
Pazarlık
    usulü
MADDE 24-
(1) Pazarlık usulü ile yapılan mal
    ve hizmet alım ihalelerinde, ihalenin alınması belli bir kurala bağlı
    olmadığı gibi ihalenin ilan ettirilmesi şartı da aranmaz.
(2) Pazarlık usulü ile yapılan ihaleler işin
    nitelik ve gereğine göre ihale komisyonu veya bu komisyonca yetkili kılınan
    görevliler tarafından en az bir istekli davet edilerek yazılı veya sözlü
    teklif alınmak ve bedel üzerinden anlaşmak suretiyle yapılır.
(3) Aşağıda belirtilen işler pazarlık usulü ile
    yapılabilir:
a) Açık ihale usulü ile yapılan ancak herhangi bir
    sebeple sonuçlandırılamayan işler.
b) Sözleşmenin feshi üzerine sözleşmesi feshedilen
    yüklenici adına ve hesabına yapılması gereken acil işler veya sözleşme
    gereğince sözleşme feshedilmeden idarenin yüklenici adına ve hesabına işi
    dilediğine yaptırılabileceğine ilişkin sözleşmede hüküm bulunan acil işler.
c) Acil yapılması gereken ve açık ihale usulü ile
    yapmaya zaman bakımından elverişli olmayan işler.
ç) Özellikleri nedeniyle ancak belirli uzman veya
    sanatçılara yaptırılabilecek eğitim, araştırma, proje, keşif, planlama,
    montaj, onarım, danışmanlık, kontrol, muayene, fotoğraf, film, baskı ve
    sergileme gibi hizmetler ile güzel sanatlara ilişkin çalışmayı ve düşünsel
    çalışmaları gerektiren işler.
d) İhale konusu mal veya hizmet alımlarının özgün
    nitelikte ve karmaşık olması nedeniyle teknik ve malî özelliklerinin
    gerekli olan netlikte belirlenememesi, ani ve beklenmeyen durumların ortaya
    çıkması halinde.
e) Türkiye Şeker Fabrikaları Anonim Şirketi Yönetim
    Kurulunca yetki verilecek, idarece öngörülemeyen acil yapılması gereken
    işler.
Açık
    eksiltme
MADDE 25-
(1) Açık ihale usulü veya pazarlık
    usulü ile yapılan ihalelerde tekliflerin piyasa şartları ve şirket menfaati
    açısından daha makul seviyelere düşürülebileceğinin ihale komisyonunca
    değerlendirilmesi halinde ihale açık eksiltme ile sonuçlandırılabilir. Geçerli
    teklif sayısının ikiden az olması halinde ise geçerli teklif sahibi ile
    pazarlık yapılır. Gerekli görülmesi halinde açık eksiltme sonucu en düşük
    teklifi veren istekli ile pazarlık yapılabilir. İhale komisyonunca
    gerekçesi belirtilmek suretiyle alımdan vazgeçilerek ihale yetkilisinin
    onayı ile ihalenin iptaline karar verilebilir.
(2) İhalede eşit teklif bulunması ve bu tekliflerin
    de ekonomik açıdan en avantajlı teklif olması halinde ihale açık eksiltme
    ile sonuçlandırılabilir. Eşitlik sebebiyle yapılan açık eksiltmeye, ihaleye
    teklif veren geçerli teklif sahibi tüm istekliler davet edilir. Ekonomik
    açıdan en avantajlı ve eşit olan tekliflerin Kamu İhale Kurumu tarafından
    belirlenen yönteme göre hesaplanan sınır değere eşit olması gibi sebeplerle
    yasal olarak daha düşük fiyat teklifi alınamaması halinde ihale, teklifi
    eşit ve ekonomik açıdan en avantajlı olan istekliler davet edilmek
    suretiyle ihale komisyonu tarafından kura çekilerek sonuçlandırılır.
    İhalenin onayı ile ilgili mevzuat hükümleri saklıdır.
(3) EKAP üzerinden yapılan sorgulama sonucu ihale
    tarihi itibarıyla ihalelere katılmaktan yasaklı olduğu tespit edilen
    istekliler, açık eksiltmeye davet edilmez.
(4) Açık eksiltmeye davet bildirimleri yazılı
    olarak yapılır. Acil olarak sonuçlandırılması gereken ihalelerde, açık
    eksiltmeye davet bildirimleri isteklilerin yasal temsilcileri ile idare
    görevlileri arasında imzalanacak tutanak ile de yapılabilir.
(5) Gerekli görülmesi halinde asgari pey tutarı
    ihale komisyonunca belirlenebilir.
(6) Açık eksiltme daha önce yazılı olarak sunulmuş
    tekliflerdeki en düşük fiyat esas alınarak ihale komisyonu önünde en yüksek
    teklif veren istekliden başlamak üzere sıra ile ve sözlü olarak pey sürmek
    suretiyle yapılır. Eşit teklifler arasında pey sürme sıralaması istekli
    ünvanlarının alfabetik sıralamasına göre belirlenir.
(7) İsteklinin komisyonda hazır bulunmaması
    halinde, yazılı olarak gönderilen teklifi, son ve kesin pey olarak kabul
    edilir. Açık eksiltmeye katılacak olanlar, sıra ile pey sürmeye davet
    edilir. İlk peyler sürüldükten sonra komisyon başkanı yazılı olarak
    gönderilen teklifler varsa bunları okuyarak bu teklifleri de ihale kâğıdına
    yazar. Bundan sonra istekliler sıra ile pey sürmeye devam ederler. Pey
    sürmekten çekilen isteklilerin bu durumu ihale kâğıdına yazılır ve
    kendilerine imza ettirilir. İlgilinin imzadan çekinmesi halinde ihale
    kâğıdına açıklama yazılır. Pey sürmekten çekilenler yeniden teklifte
    bulunamazlar.
(8) Peyler sürüldüğü sırada, ihale komisyonunca,
    yapılan eksiltmelerin işi uzatacağının anlaşılması halinde, pey sürmekte
    olan isteklilerden son tekliflerini yazılı olarak bildirmeleri istenir.
    Daha önce ihaleden çekilmiş olanlar bu durumda yazılı teklif veremezler.
    Yazılı olarak verilen ekonomik açıdan en avantajlı tekliflerin eşit olması
    durumunda ihale, eşit teklif veren istekliler arasında ihale komisyonu
    tarafından kura çekilerek sonuçlandırılır.
(9) Son pey veya yazılı son tekliflerin
    alınmasından sonra ihale konusu işin isteklilere ihale edilip edilemeyeceği
    komisyonca karara bağlanır. Onay ile ilgili mevzuat hükümleri saklıdır.
Doğrudan
    temin
MADDE 26-
(1) Doğrudan temin usulü merkez ve
    taşra teşkilatında, 4734 sayılı Kanunun 22 nci maddesinde belirlenen
    parasal sınırlar veya esaslar içerisinde kalmak kaydı ile devamlılık
    göstermeyen müteferrik mal ve hizmet alımlarını kapsar.
İhtiyaçların
    kamu kurum ve kuruluşlarından karşılanması
MADDE 27-
(1) İdarenin ihtiyacı olan mal ve
    hizmetlerden, kamu kurum ve kuruluşlarının, belediyelerin, sermayesinin
    tamamı veya yarısından fazlası kamu sektörüne ait kurum ve kuruluşlar ile
    bunlara ait birimlerinin, kanun ve Cumhurbaşkanlığı Kararnamesi ile kurulmuş
    kurum ve kuruluşların, ürettikleri mal ve hizmetler yetki limitlerine bağlı
    olmaksızın ve ihale komisyonlarından geçirilmeden, cari fiyatlar üzerinden
    satın alınabilir.
İhale
    saatinden önce ihalenin iptal edilmesi
MADDE 28-
(1) İdarenin gerekli gördüğü ya da
    dokümanda yer alan belgelerde ihalenin yapılmasına engel olan ve
    düzeltilmesi mümkün bulunmayan hususların tespit edildiği hallerde ihale
    saatinden önce ihale iptal edilebilir.
(2) İhalenin iptal edilmesi halinde verilmiş olan
    bütün teklifler reddedilmiş sayılır ve açılmaksızın iade edilir. İhalenin
    iptal edilmesi nedeniyle idareden herhangi bir hak talebinde bulunulamaz.
(3) İhalenin iptal edilmesi durumunda, iptal
    nedenleri gözden geçirilerek yeniden ihaleye çıkılabilir.
Teklif
    mektubunun şekli
MADDE 29-
(1) Teklif mektubunun aşağıdaki
    şartları taşıması zorunludur:
a) Yazılı olması.
b) İhale dokümanının tamamen okunup kabul
    edildiğinin belirtilmesi.
c) Teklif edilen bedelin rakam ve yazı ile
    birbirine uygun olarak açıkça yazılması.
ç) Üzerinde kazıntı, silinti, düzeltme bulunmaması.
d) Türk vatandaşı gerçek kişilerin Türkiye
    Cumhuriyeti kimlik numarası, Türkiye’de faaliyet gösteren tüzel kişilerin
    vergi kimlik numarasının belirtilmesi.
e) Ad ve soyadı veya ticaret ünvanı yazılmak
    suretiyle yetkili kişilerce imzalanmış olması.
(2) İş ortaklığı olarak teklif veren isteklilerin
    teklif mektuplarının, ortakların tamamı tarafından veya yetki verdikleri
    kişilerce imzalanması gerekir.
(3) Teklif mektubunun şekil ve içerik bakımından
    birinci ve ikinci fıkralarda yer alan niteliklere ve teklif mektubu
    standart formuna uygun olmaması teklifin esasını değiştirecek nitelikte bir
    eksiklik olarak kabul edilir. Taşıması zorunlu hususlardan herhangi birini
    taşımayan teklif mektuplarında değiştirilmesi, düzeltilmesi veya eksikliklerinin
    giderilmesi gibi yollara başvurulamaz. Teklif mektubu usulüne uygun olmayan
    isteklinin teklifi değerlendirme dışı bırakılır.
Teklifin
    geçerlilik süresi
MADDE 30-
(1) Tekliflerin geçerlilik süresi;
    tekliflerin tahmini değerlendirme süresi, ihale kararının onaylanması ile
    sözleşme imzalanmasına kadar geçecek süre ve benzeri hususlar dikkate
    alınarak belirlenir ve bu süre ihale dokümanında belirtilir.
(2) İdarece ihtiyaç duyulması halinde bu süre,
    teklif ve sözleşme koşulları değiştirilmemek ve isteklinin kabulü kaydıyla
    en fazla ihale dokümanında belirtilen teklif geçerlilik süresi kadar
    uzatılabilir.
Ekonomik
    açıdan en avantajlı teklifin belirlenmesi
MADDE 31-
(1) Ekonomik açıdan en avantajlı
    teklif, sadece fiyat esasına göre veya fiyat ile birlikte fiyat dışındaki
    unsurlar da dikkate alınarak belirlenir.
(2) İhale konusu malın özelliği göz önünde
    bulundurularak işletme ve bakım maliyeti, maliyet etkinliği, verimlilik,
    kalite ve teknik değer gibi unsurlar fiyat dışı unsur olarak
    belirlenebilir.
Tekliflerin
    alınması, açılması ve değerlendirilmesi
MADDE 32-
(1) Teklif zarfları; ihale
    dokümanında belirtilen ihale saatine kadar sıra numaralı alındılar karşılığında
    idareye verilir. Son teklif verme saatinden sonra verilen teklifler kabul
    edilmez ve açılmaksızın iade edilir. Teklifler iadeli taahhütlü olarak da gönderilebilir.
    Posta ile gönderilecek tekliflerin ihale dokümanında belirtilen ihale
    saatine kadar idareye ulaşması şarttır. Postadaki gecikme nedeniyle işleme
    konulmayacak olan tekliflerin alınış zamanı bir tutanakla tespit edilir.
(2) İhale komisyonunca ihale dokümanında belirtilen
    saatte kaç teklif verilmiş olduğu bir tutanakla tespit edilerek hazır
    bulunanlara duyurulur ve hemen ihaleye başlanır. İhale komisyonu teklif
    zarflarını alınış sırasına göre inceler, uygun olmayan zarflar bir tutanak
    ile belirlenerek değerlendirmeye alınmaz. Zarflar isteklilerle birlikte
    hazır bulunanlar önünde alınış sırasına göre açılır. İsteklilerin
    belgelerinin eksik olup olmadığı ve teklif mektubu ile geçici teminatların
    usulüne uygun olup olmadığı kontrol edilir. Belgeleri eksik veya teklif
    mektubu ile geçici teminatı usulüne uygun olmayan istekliler, tutanakla
    tespit edilir. İstekliler ile teklif fiyatları açıklanır. Bu işlemlere
    ilişkin hazırlanan tutanak ihale komisyonunca imzalanır. Bu aşamada hiçbir
    teklifin reddine veya kabulüne karar verilemez, teklifi oluşturan belgeler
    düzeltilemez ve tamamlanamaz. Teklifler ihale komisyonunca hemen
    değerlendirilmek üzere oturum kapatılır.
(3) İkinci oturumda teklifler değerlendirilir.
    Tekliflerin değerlendirilmesinde, ihale komisyonu tarafından, öncelikle
    belgelerin eksik olduğu veya teklif mektubu ile geçici teminatın usulüne
    uygun olmadığı tespit edilen isteklilerin tekliflerinin değerlendirme dışı
    bırakılmasına karar verilir. Ancak teklifin esasını değiştirecek nitelikte
    olmaması kaydıyla belgelerin eksik olması veya belgelerde önemsiz bilgi
    eksikliği bulunması halinde, idarece belirlenen sürede isteklilerden bu
    eksik belge ve bilgilerin tamamlanması yazılı olarak istenir. Belirlenen
    sürede eksik belge veya bilgileri tamamlamayan istekliler değerlendirme
    dışı bırakılır. İstekli tarafından bu kapsamda tamamlanan bilgi ve belgelerin,
    isteklinin ihale tarihi itibarıyla gerekli yeterlik şartlarını taşıdığını
    tevsik etmesi gereklidir.
(4) Teklif edilen fiyatları gösteren birim fiyat
    teklif cetvelindeki iş kalemleri tutarlarında ya da bu tutarların
    toplamında aritmetik hata bulunması halinde, istekli tarafından teklif
    edilen birim fiyatlar esas alınmak kaydıyla aritmetik hatalar ihale
    komisyonu tarafından re’sen düzeltilir. Yapılan bu düzeltme istekliye
    yazılı olarak bildirilir. İstekli düzeltilmiş teklifi kabul edip etmediğini
    tebliğ tarihinden itibaren üç iş günü içinde yazılı olarak bildirmek
    zorundadır. İsteklinin düzeltilmiş teklifi kabul etmediğini bildirmesi veya
    süresinde herhangi bir cevap vermemesi halinde teklifi değerlendirme dışı
    bırakılır.
(5) Kısmi teklife açık ihalelerde iş kalemi
    tutarlarında tespit edilen aritmetik hatalar iş kalemi bazında değerlendirilir.
    İsteklinin re’sen yapılan düzeltmeyi kabul etmediğini bildirmesi veya cevap
    vermemesi halinde diğer kalemlere ait teklifi geçerli kabul edilir.
(6) İstekli tarafından verilen geçici teminat
    miktarının aritmetik hataların düzeltilmesi ve istekli tarafından kabul
    edilmesi sonucu oluşan teklifin %3’ünden az olması halinde verilecek süre
    içerisinde istekliden ek geçici teminat vermesi istenir. Ek geçici teminat
    verilmemesi halinde ihalenin kısmi teklife açık olup olmadığı dikkate
    alınmaksızın diğer kalemler de dâhil olmak üzere teklifin tamamı geçersiz
    kabul edilir ve değerlendirme dışı bırakılır.
(7) İhale komisyonu, istekliler tarafından sunulan
    belgeleri ve teklif mektuplarını inceleyerek tekliflerin piyasa şartları ve
    şirket menfaatlerine uygun olduğuna karar verirse yeterliliği tespit edilen
    teklifler arasından ekonomik açıdan en avantajlı birinci ve ikinci teklif
    sahibini belirler. İhale sonucunda herhangi bir sebeple birden fazla sayıda
    ve eşit tutarda ekonomik açıdan en avantajlı birinci ve ikinci teklif
    olması halinde bu istekliler davet edilerek kura yöntemiyle ekonomik açıdan
    en avantajlı birinci ve ikinci teklif sahibi belirlenir. Davet edilen
    isteklinin kura çekiminde hazır bulunmaması halinde de bu istekli ihale
    komisyonu tarafından kura çekimine dâhil edilir.
(8) İhale komisyonunca; tekliflerin, piyasa
    şartları ve şirket menfaati açısından daha makul seviyelere düşürülebileceğinin
    değerlendirilmesi halinde aşağıdaki durumlara karar verilebilir:
a) İsteklilerden son kapalı tekliflerinin
    alınmasına.
b) İdari şartnamede istenebileceği ve sayısı
    belirtilmek kaydıyla yeni kapalı tekliflerin alınmasına.
c) Birden fazla istekli olması halinde isteklilerle
    açık eksiltme yapılmasına.
ç) Açık eksiltme sonucunda ya da (a) veya (b)
    bentlerine göre alınan yazılı tekliflerde en düşük teklifi veren istekli
    ile pazarlık yapılmasına.
d) İhalede sadece bir adet geçerli teklif olması
    halinde istekliyle pazarlık yapılmasına.
(9) Bu madde kapsamında verilen teklifler sonucunda
    ihale komisyonu ekonomik açıdan en avantajlı birinci ve ikinci teklif
    sahibini belirler.
(10) İhale komisyonunca gerekçesi belirtilmek
    suretiyle alımdan vazgeçilerek ihale yetkilisinin onayı ile ihalenin
    iptaline de karar verilebilir.
Aşırı
    düşük teklifler
MADDE 33-
(1) İhale komisyonu verilen
    teklifleri değerlendirdikten sonra diğer tekliflere veya yaklaşık maliyete
    göre aşırı düşük olanlar ile hizmet alımı ihalelerinde Kamu İhale Kurumu
    tarafından belirlenen yönteme göre hesaplanan sınır değerin altında olan
    teklifleri belirler.
(2) Mal alımı ihalelerinde ihale komisyonu aşırı
    düşük teklifleri reddetmeden önce, belirlediği süre içinde teklif
    sahiplerinden teklifte önemli olduğunu tespit ettiği bileşenler ile ilgili
    ayrıntıları yazılı olarak ister. Mal alımı ihalelerinde ihale komisyonu
    aşağıdaki hususları yazılı açıklamaları dikkate alarak değerlendirir:
a) İmalat sürecinin ekonomik olmasını.
b) Seçilen teknik çözümler ve teklif sahibinin işin
    yerine getirilmesinde kullanacağı avantajlı koşulları.
c) Teklif edilen malın özgünlüğünü.
(3) İkinci fıkra kapsamında yapılan değerlendirme
    sonucunda, açıklamaları yeterli görülmeyen veya yazılı açıklamada
    bulunmayan isteklilerin teklifleri reddedilir.
(4) Personel çalıştırılmasına dayalı olmayan hizmet
    alımlarında ihale komisyonu verilen teklifleri değerlendirdikten sonra Kamu
    İhale Kurumu tarafından belirlenen yönteme göre hesaplanan sınır değerin
    altında olan teklifleri belirler. Personel çalıştırılmasına dayalı olmayan
    hizmet alımlarında ihale komisyonu aşırı düşük teklifleri reddetmeden önce
    belirlediği süre içinde teklifte önemli olduğunu tespit ettiği bileşenler
    ile ilgili ayrıntıları yazılı olarak ister. İhale komisyonu aşağıdaki
    hususları yazılı açıklamaları dikkate alarak değerlendirir:
a) Verilen hizmetin ekonomik olmasını.
b) Seçilen teknik çözümler ve teklif sahibinin işin
    yerine getirilmesinde kullanacağı avantajlı koşulları.
c) Teklif edilen hizmetin özgünlüğünü.
(5) Dördüncü fıkra kapsamda yapılan değerlendirme
    sonucunda, açıklamaları yeterli görülmeyen veya yazılı açıklamada bulunmayan
    isteklilerin teklifleri reddedilir.
(6) Personel çalıştırılmasına dayalı hizmet alımı
    ihalelerinde, sınır değerin altında kalan isteklilerin teklifi açıklama
    istenmeksizin reddedilir.
Bütün
    tekliflerin reddedilmesi ve ihalenin iptali
MADDE 34-
(1) İhale komisyonu kararı üzerine
    idare, verilmiş olan bütün teklifleri reddederek ihaleyi iptal etmekte
    serbesttir. İhalenin iptal edilmesi halinde bu durum bütün isteklilere
    derhal bildirilir. İdare bütün tekliflerin reddedilmesi nedeniyle herhangi
    bir yükümlülük altına girmez.
Teminat
    olarak kabul edilecek değerler
MADDE 35-
(1) 4734 sayılı Kanunda teminat
    olarak kabul edilebileceği bildirilen değerler, teminat olarak kabul
    edilir.
(2) Teminatlar, teminat olarak kabul edilen diğer
    değerlerle değiştirilebilir.
(3) Her ne surette olursa olsun, idarece alınan
    teminatlar üçüncü kişiler tarafından haczedilemez ve üzerine ihtiyati
    tedbir konulamaz.
(4) Yabancı isteklilerin de katılabileceği veya
    yabancı para cinsinden teklif verilebilecek olan ihalelerde, teminat
    mektupları döviz cinsinden de verilebilir.
Geçici
    teminat
MADDE 36-
(1) İhalelerde, teklif edilen
    bedelin %3’ünden az olmamak üzere, istekli tarafından verilecek tutarda
    geçici teminat alınır.
(2) Teminat mektuplarının kapsam ve şeklinin ihale
    dokümanı ekinde yer alan standart forma uygun olması zorunludur.
(3) Geçici teminat olarak sunulan teminat
    mektuplarında geçerlilik tarihi belirtilmelidir. Bu tarih, ihale dokümanında
    belirtilen teklif geçerlilik süresinin bitiminden itibaren otuz günden az
    olmamak üzere idarece belirlenir ve ihale dokümanında belirtilir.
(4) İsteklinin iş ortaklığı olması halinde toplam
    teminat miktarı, ortaklık oranına bakılmaksızın ortaklardan biri veya
    birkaçı tarafından karşılanabilir.
(5) Üzerine ihale yapılmayan isteklilerin geçici
    teminatları kesinleşen ihale kararının bildirilmesini müteakip iade edilir.
(6) Üzerine ihale yapılan isteklinin geçici
    teminatı, istekli ile usulüne uygun olarak sözleşme imzalanarak kesin
    teminat alınmasını müteakip iade edilir.
(7) Ekonomik açıdan en avantajlı ikinci teklif
    belirlenmişse bu isteklinin geçici teminatı, üzerine ihale yapılan istekli
    ile usulüne uygun olarak sözleşme imzalanmasını müteakip iade edilir.
(8) Kamu kurum ve kuruluşları, sermayesinin
    yarısından fazlası kamuya ait bulunan kurum ve kuruluşlar, belediyeler,
    kanun ve kararnameler ile kurulmuş kuruluşlarla yapılacak işlerde geçici
    teminat aranmayabilir.
(9) 24 üncü maddenin üçüncü fıkrasının (b) ve (c)
    bentleri esaslarına göre derhal ve çok kısa zamanda yapılması gereken işler
    ile yurt dışı alımlarında geçici teminatın aranmamasına ihale yetkilisi
    karar verebilir.
Kesin
    teminat
MADDE 37-
(1) Taahhüdün sözleşme ve ihale
    dokümanı hükümlerine uygun olarak yerine getirilmesini sağlamak amacıyla
    sözleşmenin yapılmasından önce ihale üzerinde kalan isteklilerden ihale
    bedeli üzerinden hesaplanmak suretiyle %6 oranında kesin teminat alınır.
(2) 24 üncü maddenin üçüncü fıkrasının (b) ve (c)
    bentleri esaslarına göre derhal ve çok kısa zamanda yapılması gereken
    işlerde kesin teminatın aranmamasına ihale yetkilisi karar verebilir.
(3) Fiyat farkı ödenmesinin öngörülmesi halinde,
    fiyat farkı olarak ödenecek bedelin %6’sı, iş artışı olması halinde ise
    artış tutarının %6’sı oranında teminat olarak kabul edilen değerler
    üzerinden ek kesin teminat alınır. Fiyat farkı olarak ödenecek bedel
    üzerinden hesaplanan ek kesin teminat miktarı, hak edişlerden kesinti yapılmak
    suretiyle de karşılanabilir.
(4) Teminat mektuplarının kapsam ve şeklinin ihale
    dokümanı ekinde yer alan standart forma uygun olması zorunludur.
(5) Kesin teminat mektuplarının süresi, ihale
    konusu mal veya hizmetin kesin kabul tarihi ve garanti süresi öngörülen
    alımlarda ise garanti süresi dikkate alınmak suretiyle idare tarafından
    belirlenir.
(6) İsteklinin iş ortaklığı olması halinde toplam
    teminat miktarı, ortaklık oranına bakılmaksızın ortaklardan biri veya
    birkaçı tarafından karşılanabilir.
(7) Her ne suretle olursa olsun, idarece alınan
    teminatlar haczedilemez ve üzerine ihtiyati tedbir konulamaz.
Mal
    bedeli karşılığı ve yasal yükümlülük karşılığı teminat
MADDE 38-
(1) Hizmet alımı ihalelerinde,
    naklettirilecek malın değerinin nakliye ücretinden çok fazla veya işlenmek
    üzere verilen malzeme için ödenecek işleme ücretinin malzeme bedeline
    oranla çok düşük olması veya satın alınan malların ambalaj atıklarının
    ilgili mevzuat çerçevesinde yüklenici tarafından bertarafının öngörülmesi
    hallerinde, malın teslim edilmemesi, zarara uğratılması, bozulması veya
    yasal zorunlulukların yerine getirilmemesi gibi durumlarda kesin teminatın
    mal bedelini karşılamasının mümkün olmaması halinde, ihaleyi alan
    yükleniciden kesin teminattan ayrı olarak mal bedeli veya yasal yükümlülük
    karşılığı teminat alınıp alınmayacağına, alınacaksa ne miktarda alınacağına
    ihale yetkilisi karar verir ve ihale şartnamesinde belirtilir. İşin
    bitiminde yüklenici aldığı malı tam olarak teslim etmiş ya da teminat
    alınmasına sebep olan yükümlülük yerine getirilmiş ise alınan mal bedeli
    karşılığı teminat veya yasal yükümlülük karşılığı teminat iade edilir.
Kesin
    teminatın iadesi
MADDE 39-
(1) Mal alımlarında taahhüdün,
    sözleşme ve ihale dokümanı hükümlerine uygun olarak yerine getirildiği ve
    yüklenicinin bu işten dolayı idareye herhangi bir borcunun olmadığı tespit
    edildikten sonra sözleşme konusunun piyasadan hazır halde alınıp satılan mal
    olması durumunda; bir garanti süresi öngörülmesi halinde kesin teminatın
    yarısı, garanti süresi dolduktan sonra ise kalanı, garanti süresi
    öngörülmeyen hallerde ise tamamı iade edilir. Sözleşme konusunun işin
    yerinde montaj ve devreye alma işlemlerini de kapsayan mal alımı olması
    durumunda ise Sosyal Güvenlik Kurumundan ilişiksiz belgesinin getirildiği
    saptandıktan sonra bir garanti süresi öngörülmesi halinde kesin teminatın
    yarısı, garanti süresi dolduktan sonra ise kalanı, garanti süresi
    öngörülmeyen hallerde ise tamamı iade edilir.
(2) Hizmet alımlarında taahhüdün, sözleşme ve ihale
    dokümanı hükümlerine uygun olarak yerine getirildiği ve yüklenicinin bu
    işten dolayı idareye herhangi bir borcunun olmadığı tespit edildikten
    sonra, Sosyal Güvenlik Kurumundan alınan ilişiksiz belgesinin idareye
    verilmesinin ardından kesin teminat ve varsa ek kesin teminatların tamamı
    iade edilir.
(3) Yüklenicinin sözleşme konusu iş nedeniyle
    idareye ve Sosyal Güvenlik Kurumuna olan borçları ile ücret ve ücret
    sayılan ödemelerden yapılan kanuni vergi kesintilerinin kesin kabul
    tarihine kadar ödenmemesi halinde, protesto çekmeye ve hüküm almaya gerek
    kalmaksızın kesin teminatlar paraya çevrilerek yüklenicinin borçlarına
    karşılık mahsup edilir, varsa kalanı yükleniciye iade edilir.
(4) Bu maddede belirtilen hükümlere göre mahsup
    işlemi yapılmasına gerek bulunmayan hallerde; alım konusu malın veya
    hizmetin kabul tarihinden veya varsa garanti süresinin bitim tarihinden
    itibaren iki yıl içinde idarenin yazılı uyarısına rağmen, talep edilmemesi
    nedeniyle iade edilmeyen kesin teminat mektupları hükümsüz kalır ve düzenleyen
    bankaya iade edilir. Teminat mektubu dışındaki teminatlar, sürenin
    bitiminde gelir kaydedilir.
(5) Kesin teminatın iadesi ile ilgili mevzuat
    hükümleri saklıdır.
İhalenin
    karara bağlanması ve onaylanması
MADDE 40-
(1) Yapılan değerlendirme sonucu
    ihale ekonomik açıdan en avantajlı teklifi veren isteklinin üzerinde
    bırakılır ve ihale komisyonunca alınan gerekçeli karar, karar tarihini
    takip eden en geç üç gün içinde ihale yetkilisinin onayına sunulur.
(2) Kararda isteklilerin adları veya ticaret
    ünvanları, teklif edilen bedeller, ihalenin tarihi ve hangi istekli üzerine
    hangi gerekçelerle yapıldığı, belirlenmiş ise ekonomik açıdan en avantajlı
    ikinci teklif, iptal edilmişse nedenleri belirtilir.
(3) İhale yetkilisi, ihale kararını teklif
    geçerlilik süresi dikkate alınarak sözleşme imzalanmasına imkân verecek
    sürede onaylar veya gerekçelerini açıkça belirtmek suretiyle iptal eder.
(4) İhale; kararın onaylanması halinde kesinleşmiş,
    iptal edilmesi halinde ise hükümsüz sayılır.
(5) İhale kararı ihale yetkilisince onaylanmadan
    önce idare, ihale üzerinde kalan istekli ile varsa ekonomik açıdan en
    avantajlı ikinci teklif sahibi isteklinin ihalelere katılmaktan yasaklı
    olup olmadığını EKAP üzerinden teyit ederek buna ilişkin belgeyi ihale
    kararına eklemek zorundadır. Her iki isteklinin de yasaklı olduğunun
    anlaşılması durumunda ihale yetkilisince ihale kararı onaylanamaz ve ihale
    iptal edilir.
(6) Türkiye Şeker Fabrikaları Anonim Şirketi Genel
    Müdürünün veya Türkiye Şeker Fabrikaları Anonim Şirketi Yönetim Kurulunun
    yetki limitlerindeki kararlar, ilgili genel müdür yardımcılarının uygun
    görüşü alındıktan sonra onaya sunulur.
(7) İhale onay yetki limitleri merkez teşkilatı
    tarafından belirlenir.
(8) İhale sonucu oluşan ve ihale komisyonunca uygun
    bulunan ihale tutarının herhangi bir sebeple ihale onay belgesini onaylayan
    makamın harcama yetki limitini aşması durumunda ihale komisyon kararı
    merkez teşkilatınca belirlenen limitler dikkate alınarak ihale tutarı
    konusunda harcama yetkisi bulunan makamın onayına sunulur.
Kararların
    kaydedilmesi, ihale karar defteri
MADDE 41-
(1) Komisyon kararları onaya
    sunulmadan önce ihale karar defterine kaydedilir. İhale karar defterine
    karar sıra numarası, karar tarihi, kararın onay tarihi, karar konusu,
    üzerine ihale yapılan istekli, ihale bedeli, iptal edilmiş ise iptal nedeni
    yazılır.
(2) Karar defteri elektronik ortamda da
    tutulabilir.
Kesinleşen
    ihale kararının bildirilmesi
MADDE 42-
(1) Kesinleşen ihale kararı, ihale
    yetkilisi tarafından onaylandığı günü izleyen en geç üç gün içinde, ihale
    üzerinde bırakılan dâhil, ihaleye teklif veren bütün isteklilere
    bildirilir.
(2) İhale kararının ihale yetkilisi tarafından
    iptal edilmesi durumunda da isteklilere gerekçeleri belirtilmek suretiyle
    bildirim yapılır.
(3) Kesinleşen ihale kararı bütün isteklilere
    tebliğ edilmeden, ön mali kontrol gerektiren durumlarda kontrol
    tamamlanmadan sözleşme imzalanamaz.
İhale
    üzerinde kalan isteklinin sözleşmeye davet edilmesi
MADDE 43-
(1) Kesinleşen ihale kararının
    bütün isteklilere tebliğini, ön mali kontrol yapılması gereken hallerde bu
    kontrolün tamamlandığı tarihi izleyen günden itibaren üç gün içinde ihale
    üzerinde bırakılan istekliye, tebliğ tarihini izleyen beş gün içinde kesin
    teminatı vermek suretiyle sözleşmeyi imzalaması hususu bildirilir. Yabancı
    istekliler için bu süreye on gün ilave edilir.
(2) Sözleşmenin imzalanacağı tarihte, sözleşme
    imzalanmadan önce, ihale sonuç bilgileri Kamu İhale Kurumuna gönderilmek
    suretiyle, ihale üzerinde kalan isteklinin ihalelere katılmaktan yasaklı
    olup olmadığının teyit edilmesi zorunludur.
İhale
    üzerinde kalan isteklinin sözleşmeyi imzalamaması
MADDE 44-
(1) Mücbir sebep halleri dışında,
    ihale üzerinde kalan istekli, yasal yükümlülüklerini yerine getirerek
    sözleşme imzalamak zorundadır. Bu zorunluluğa uyulmaması halinde, ihale
    üzerinde kalan isteklinin geçici teminatı gelir kaydedilerek 4734 sayılı
    Kanunun ilgili hükümleri uygulanır.
(2) İhale üzerinde kalan isteklinin ihale tarihinde
    4734 sayılı Kanunun 10 uncu maddesinin dördüncü fıkrasının (a), (b), (c),
    (d), (e) ve (g) bentlerinde sayılan durumlarda olmadığına dair bilgi
    ve/veya belgeleri veya kesin teminatı vermemesi ya da sözleşme imzalamaması
    durumunda ekonomik açıdan en avantajlı ikinci teklif fiyatının, ihale
    yetkilisince uygun görülmesi kaydıyla, bu teklif sahibi ile sözleşme
    imzalanabilir.
(3) Sözleşmenin imzalanacağı tarihte, ancak
    sözleşme imzalanmadan önce ihale sonuç bilgileri EKAP üzerinden ekonomik
    açıdan en avantajlı ikinci teklif sahibi isteklinin ihalelere katılmaktan
    yasaklı olup olmadığının teyit edilmesi zorunludur. İdare, ekonomik açıdan
    en avantajlı ikinci teklif sahibi isteklinin ihale tarihinde 4734 sayılı Kanunun
    10 uncu maddesinin dördüncü fıkrasının (a), (b), (c), (d), (e) ve (g)
    bentlerinde sayılan durumlarda olmadığına dair bilgi ve/veya belgeleri ve
    kesin teminatı vermesini istemek zorundadır.
(4) Mücbir sebep halleri dışında ihale üzerinde
    kalan istekliden kaynaklanan sebeplerle sözleşme imzalanamaması halinde,
    ihale yetkilisinin onayı ile ekonomik açıdan en avantajlı ikinci teklif
    sahibi istekli ile sözleşme imzalanmasına karar verilmesi durumunda 43 üncü
    maddenin birinci fıkrasında belirtilen beş günlük sürenin bitimi müteakip
    ihale yetkilisinin onayını izleyen üç gün içinde 43 üncü maddenin birinci
    fıkrasında belirtilen şekilde tebligat yapılır.
(5) Ekonomik açıdan en avantajlı ikinci teklif
    sahibinin de sözleşmeyi imzalamaması durumunda ise bu teklif sahibinin de
    geçici teminatı gelir kaydedilerek ihale iptal edilir.
Muayene
    ve kabul esasları
MADDE 45-
(1) Bu Yönetmelik kapsamında
    yapılan alımlar ile ilgili muayene ve teslim alma işlemlerinde 4735 sayılı
    Kanun ve ilgili mevzuat hükümleri uygulanır.
Yurt dışı
    ihaleler
MADDE 46-
(1) Sadece yurt dışından yapılacak
    mal ve hizmet alımı ihalelerinde, tekliflerin alınmasına ilişkin usul ve
    esaslar ile ilanın şekil ve şartları ihale yetkilisince belirlenir.
(2) Şartnameler ile diğer gerekli belgeler yabancı
    dilde de düzenlenebilir. Gerektiğinde şartnameler bedelsiz verilebilir.
    Şartnameler ve diğer ihale dokümanları ile ödeme, muayene ve teslim alma
    ile taşıma işlemlerinde uluslararası kural ve esaslar göz önünde
    bulundurulur.
(3) Yurt dışı ihaleler sadece merkez teşkilatı
    tarafından yapılır.
(4) Teminat olarak bu Yönetmelikte belirtilen
    değerlere ilaveten idare hesaplarına yatırılacak nakit konvertibl dövizler
    ile yüklenicinin ülkesindeki muteber bir bankanın kontr-garantisine istinaden
    bir Türk bankası tarafından konvertibl döviz cinsinden düzenlenen
    teminatlar da kabul edilir.
Bildirim
    ve tebligat esasları
MADDE 47-
(1) İdare tarafından isteklilere,
    istekli olabileceklere ve yüklenicilere her türlü bildirim ve tebligat
    aşağıdaki yöntemler kullanılarak yapılabilir:
a) İmza karşılığı elden.
b) İadeli taahhütlü mektupla.
c) Faksla.
ç) Elektronik ortamda (e-posta, kep, EKAP ve
    benzeri).
(2) İadeli taahhütlü mektupla yapılan tebligatta,
    mektubun muhataba teslim edildiği tarih tebliğ tarihi sayılır.
(3) Faksla ve elektronik ortamda yapılan
    tebligatta, teklif mektubunda ya da sözleşmede belirtilen faks numarasına
    veya elektronik adrese bildirim yapıldığı günü takip eden ilk iş günü
    tebliğ tarihi kabul edilir.
(4) İdare tarafından iş ortaklığına yapılacak
    bildirim ve tebligat, belirtilen esaslar çerçevesinde pilot ortağa yapılır.
Yüklenicinin
    ölümü
MADDE 48-
(1) Yüklenicinin ölümü halinde,
    yapılmış olan işler genel hükümlere göre tasfiye edilerek yüklenicinin
    kesin teminatı varsa sair alacakları, borçları düşüldükten sonra
    mirasçılarına verilir. Bu durumda mirasçılardan veraset ilamı istenir.
(2) İdare, mirasçılardan istekli olanlara, kesin
    teminat alınmak şartı ile sözleşmeyi devredip etmemekte serbesttir.
Ceza ve
    yasaklama
MADDE 49-
(1) Bu Yönetmelik kapsamında mal
    ve hizmet alımlarında ceza ve yasaklamaya ilişkin hususlarda 4734 sayılı
    Kanun ve 4735 sayılı Kanun hükümleri uygulanır.
Sonuçların
    Kamu İhale Kurumuna bildirilmesi
MADDE 50-
(1) Bu Yönetmelik kapsamındaki mal
    ve hizmet alımlarının sonuçları 4734 sayılı Kanunun ilgili hükümleri
    dâhilinde Kamu İhale Kurumuna bildirilir.
Yönetmeliğin
    uygulanmasında elektronik satın alma sistemlerinin kullanılması
MADDE 51-
(1) Bu Yönetmelik kapsamındaki mal
    ve hizmet alımları, dinamik alım sistemi, EKAP ve gerekli şartları taşıyan
    diğer elektronik sistemler kullanılarak gerçekleştirilebilir.
(2) Elektronik ortamda yapılan ihalelerde
    tekliflerin alınması, açılması, bildirim ve tebligat yapılması, teminat
    alınması ve iadesi gibi konular ihale dokümanı ile düzenlenir.
ÜÇÜNCÜ BÖLÜM
Çeşitli ve Son Hükümler
Tereddütlerin
    giderilmesi
MADDE 52-
(1) Bu Yönetmeliğin uygulaması ile
    ilgili tereddütleri gidermeye Türkiye Şeker Fabrikaları Anonim Şirketi
    Genel Müdürü yetkilidir.
Hüküm
    bulunmayan haller
MADDE 53-
(1) Bu Yönetmelikte hüküm
    bulunmayan hallerde 4734 sayılı Kanun, 4735 sayılı Kanun ve ilgili mevzuat
    hükümleri uygulanır.
Yürürlükten
    kaldırılan yönetmelik
MADDE 54-
(1) 17/12/2003 tarihli ve 25319
    sayılı Resmî Gazete’de yayımlanan Türkiye Şeker Fabrikaları Anonim Şirketi
    Genel Müdürlüğü Mal ve Hizmet Alımı Yönetmeliği yürürlükten kaldırılmıştır.
Geçiş
    hükmü
GEÇİCİ
    MADDE 1-
(1) İlanı veya duyurusu
    bu Yönetmeliğin yayımı tarihinden önce yapılmış olan ihaleler ve işler,
    ilan edildiği veya duyurulduğu tarihte yürürlükte olan Yönetmelik
    hükümlerine göre sonuçlandırılır.
Yürürlük
MADDE 55-
(1) Bu Yönetmelik yayımı tarihinde
    yürürlüğe girer.
Yürütme
MADDE 56-
(1) Bu Yönetmelik hükümlerini
    Türkiye Şeker Fabrikaları Anonim Şirketi Genel Müdürü yürütür.